---
title: 'לא משנה'
date: 'April 29, 2023'
published: true
---

**אני לא יודע לבשל!** חביתה, טוסט גבינה, ספגטי א-לה-קטשופ. מקסימום.  
**אני לא יודע** להקפיץ כדור על הרגל יותר מפעם אחת. אולי פעמיים.  
**אני לא יודע** איך מפסיקים לעשן, ולא תמיד זוכר איך שומרים על אופטימיות.  
**אני לא יודע** לדבר בפורטוגזית, או לכתוב ברוסית. **לא יודע** מי זכה באירוויזיון ‘79 או במונדיאל ‘98.  
**אני לא יודע** להפעיל מכונת כביסה. לא באמת. אני גם **לא טוב** בלהודות בזה.  
**אני לא זוכר** ולא רוצה לזכור איך מחשבים שורש ריבועי, וכשאני סוף סוף מצליח להזכר מה רצה מאיתנו פיתגורס - זה בדרך כלל כבר לא רלוונטי.  
**אני לא** גבוה במיוחד, חזק במיוחד, זריז או גמיש במיוחד.  
**אני לא מבין** את הרפואה הסינית, או היפנית, או בכלל. כל עוד הן עובדות - זה גם לא חשוב לי.  
**אני לא יודע** לריב. לא באמת. אני גם **לא טוב** בלהודות בזה.  
**אני לא יודע** בוודאות איך העולם נוצר, וגם **לא באמת מבין** למה ואיך הטבע הוא טבע.  
**אני לא יודע** לשרוק עם שתי אצבעות, לעשות עמידת ידיים, או לתפור את החור במכנס.  
**אני לא יודע** לקרוץ (לפחות לא עם עין אחת), וגם לא יודע לקשור שרוכים (לפחות לא כמו אדם בוגר).  
**אני לא תמיד מבין** איך אנשים חושבים אחרת ממני. לא באמת. אני גם **לא טוב** בלהודות בזה.  
**אני לא יודע** איך מתכננים, בונים ומוכרים שידת מגירות.  
**אני לא יודע** מה חושבים עליי. גם לא איך מפסיקים לחשוב על זה.  
**אני לא יודע** לעוף, או לנגן על טרומבון, או לקשור גומיה לשיער.  
**אני לא תמיד יודע** מה נכון, או לא. גם לא ״מה היה קורה אילו״…  
**אני לא יודע** לוותר. על כלום. גם לא ״להסתפק במה שיש״. לא באמת. אני גם **לא טוב** בלהודות בזה.  
**אני לא יודע** איך עונבים עניבה, ממה עשוי ביסלי, ואיך מייצרים שעוני יד.  
**אני לא יודע** איך כותבים ״גרסה״, או ״גרסא״.  
**אני לא תמיד יודע** איך לעזור לעצמי, או איך להרגיש כשאני לא מצליח לעזור לאחרים.  
**אני לא יודע** לצייר, או לצלם יפה, או איך בונים חומה.  
**אני לא יודע** איך אפשר ללכת לישון כשנשארו כלים על השיש, רעשים בראש או כאבים בלב.  
**אני לא יודע** הכל. אני **לא טוב** בהכל. באמת! לפעמים אני גם **לא טוב** בלהודות בזה.  

אבל…

**זה לא משנה!**
לאף אחד לא איכפת מכל הדברים שאני לא טוב בהם. מכל מה שאני לא יודע.

**ממה כן? ממה שכן,** לדוגמה (או לדוגמא).