---
title: 'בלבולי מוח'
date: 'April 9, 2023'
published: true
---

הירח המלא האיר את השדות שמסביב, כלשרחש המים הזורמים בנהר וגיצי המדורה הגוועת, היא אמרה לי: **״תפסיק לבלבל את המוח״**. הטבע הסכים, והמשיך בשלו. לא כל כך משנה לו, לטבע. גם הוא, כמוה, לא מתרשם בקלות ממילים יפות שנאבקות להסתיר פחד גדול. גם הוא, כמוה, הצליח בקלות לזהות את הסדק הנפער בשריון התבונה המסתורית, הנאורות המדומה והשפה הגבוהה, והסכים - **״תפסיק לבלבל את המוח״**, אמר. **״ממה אתה כל כך מפחד?״**, שאלו שניהם.

אני _מפחד_ לנסות. מפחד להצליח, משותק מהאפשרות להכשל.
_מפחד_ משינוי, מאובדן תחושת השליטה, מהלא נודע.
אני _חרד_ למחשבות שלי, לרעיונות שלי, לתפיסת עולמי - אבני היסוד של הבטחון שלי. להגדרה העצמית, לזהות שלי.
_מפחד_ להחשף ולהתחרט. _מפחד_ לגלות את עצמי, להאיר את האמת.
אני _מפחד_ מהשנינות המתוחכמת — זו שבכוחה להסוות פחד משתק כאסטרטגיה מתוכננת ומנוסחת היטב.
_מפחד_ מהבדידות המלווה את המסע הזה. _מפחד_ מהשקט שימלא את הריק שבין השורות. _מפחד_ להעז ולהפגע.

אני _מפחד_ לנסות. _מפחד_ להצליח, _משותק_ מהאפשרות להכשל.

**״אני לא מפחד״**, שוב גייסתי את כל כוחות הבטחון הפרטיים שלי ואמרתי, **״את פשוט לא מבינה״**.

היא מבינה מצוין. וגם הטבע מבין. וגם אני.

**מפסיק לבלבל את המוח. מפסיק לפחד לפחד.**